==================================================
Cap. 1 | Introduzione all’attività della Commissione Parlamentare d’Inchiesta
==================================================

.. Important::
   Il primo Capitolo illustra le finalità dell'inchiesta della Commissione,
prendendo in considerazione gli indicatori del DESI relativo al nostro
Paese, in particolare nel rapporto contraddittorio tra l'uso delle
tecnologie degli italiani, molto utilizzate nelle comunicazioni ma
scarsamente sfruttate per fini diversi, dall'\ *e-government*
all'\ *e-commerce*. 
   

Da qui il confronto con gli altri Paesi europei e
gli obiettivi della Commissione di inchiesta per analizzare il livello
di digitalizzazione nella Pubblica amministrazione, nonché le relative
spese e i risultati degli investimenti effettuati. Si illustra il numero
di audizioni e di ospiti presenti, le indicazioni sulla conservazione
dei documenti attraverso la modalità 'digital first' e l'articolazione
della presente relazione.

1.1 Le finalità dell'inchiesta
^^^^^^^^^^^^^^^^^^^^^^^^^^^^^^^^^^^^^^
Da anni l’Italia si trova in coda alla classifica del Digital Economy
and Society Index (DESI), l’indice che analizza la connettività, il
capitale umano, l’uso di Internet, l’integrazione degli strumenti
digitali in ambito aziendale e la digitalizzazione della pubblica
amministrazione. L’ultima rilevazione posiziona il nostro Paese al 25°
posto. Sul DESI dovrebbero basarsi le politiche di tutti gli Stati
membri in materia di digitalizzazione e connessione, con la creazione di
agende comunitarie e locali per lo sviluppo coerente di sistemi di
connessione e connettività che possano competere con il resto del mondo.
Come evidenziato nel Rapporto sull’\ *e-government* 2017, una migliore
diffusione dell’\ *e-gov* in linea con quella media dell’area euro
permetterebbe di aumentare la crescita reale del PIL italiano, a parità
di spesa pubblica nominale, di mezzo punto percentuale.

L’Italia, in questo quadro, vive in un grande paradosso. Se la
popolazione sembra essere attratta dal mondo digitale e dalle modalità
di interazione a distanza, allo stesso tempo l’utilizzo dei servizi
digitali nella vita di tutti i giorni è relativamente scarso. Nel nostro
Paese si riscontra un’altissima diffusione di dispositivi mobili, tant’è
che sono attivi poco meno di 1,3 abbonamenti per abitante. Gli italiani
sembrano quindi essere particolarmente attenti alla tecnologia e al suo
utilizzo per rimanere in contatto con il mondo esterno, grazie
all’utilizzo dei social network. Quando però si passa a considerare
l’uso del digitale per svolgere funzioni diverse dalla pura
comunicazione lo scenario cambia drasticamente. I soggetti che
acquistano beni e servizi tramite il web sono pari ad appena il 26 per
cento, contro una media europea del 53 per cento. Il valore
dell’\ *e-commerce* tra imprese e consumatori in Italia, stimato nel
2015 in circa 21 miliardi di euro, è pari ad appena il 3,6 per cento del
mercato europeo, contro una quota dei consumi delle famiglie italiane,
effettuati attraverso tutti i canali di acquisto possibili, pari al 12
per cento.

Insoddisfacente soprattutto la modalità di interazione a distanza che i
residenti in Italia hanno con la pubblica amministrazione: solo il 24
per cento ha usato i servizi di *e-gov*. Tra gli altri grandi paesi
europei la Francia si attesta al 66 per cento, Germania e Regno Unito al
55 per cento e la Spagna al 50 per cento. La media dell’intera area euro
è invece pari al 52 per cento, in aumento di due punti percentuali
rispetto al 2016. Il nostro Paese continua, quindi, ad essere l’anomalia
nel contesto europeo, poiché nel 2016 ha continuato a perdere terreno
nei confronti degli altri paesi. Sui 28 paesi dell’Unione, 22 hanno
registrato una crescita nell’uso dell’\ *e-government*, mentre soltanto
Estonia, Slovacchia e Romania hanno marcato una flessione. L’Italia, in
compagnia di Slovenia e Danimarca, è invece rimasta ferma in termini di
diffusione dell’\ *e-gov*, nonostante fra gli obiettivi del piano
*e-gov* 2012 ci fosse proprio la massimizzazione del numero di servizi
*online* per la pubblica amministrazione. La questione riguarda, in
particolare, la qualità e l’uso dei servizi messi a disposizione degli
utenti, dalla navigazione sui siti web della pubblica amministrazione
(19 per cento, contro la media europea del 42 per cento) e il *download*
e l’invio dei moduli ufficiali (16 per cento, a fronte del 28 per cento
della media UE). Lo scarso utilizzo dei servizi di *e-gov* ci penalizza
sia in termini di efficienza della pubblica amministrazione, che dal
punto di vista economico.

Anche in ragione di questi motivi la Camera dei deputati ha ritenuto
opportuna l’istituzione di una Commissione parlamentare monocamerale di
inchiesta, sul livello di digitalizzazione e innovazione delle pubbliche
amministrazioni e sugli investimenti complessivi riguardanti il settore
delle tecnologie dell’informazione e della comunicazione. L’istituzione
è avvenuta nel corso della XVII Legislatura con deliberazione del 14
giugno 2016. La Commissione si è costituita il 4 novembre 2016 e ha
continuato i propri lavori fino ad ottobre 2017, in conformità con
l’art. 1, comma 1 della delibera istitutiva, che ne ha fissato la durata
in un anno.

Ai sensi  dell’articolo , comma 2 della delibera istitutiva è compito
della Commissione, in particolare:

- verificare le risorse finanziarie stanziate ed il loro utilizzo,
    nonché la quantità, la tipologia e l'efficacia degli investimenti
    effettuati nel corso degli anni nel settore delle ICT da parte delle
    pubbliche amministrazioni statali regionali e locali, anche al fine
    di individuare i possibili sprechi ed investimenti errati;

- effettuare una comparazione tra la spesa pubblica nel settore
    delle ICT nei maggiori Paesi europei e l'Italia, nonché un'analisi
    sulle tendenze in atto;

- esaminare, anche verificando i titoli di studio e il livello di
    competenza dei diversi responsabili del settore delle ICT nelle
    pubbliche amministrazioni, lo stato di informatizzazione attuale e
    il livello di dotazione tecnologica raggiunto dalle pubbliche
    amministrazioni statali, regionali e locali, con riferimento, tra
    l'altro, al livello di reingegnerizzazione e automazione dei
    processi e dei procedimenti amministrativi, all'utilizzo di software
    open source, all'apertura dei dati e al loro utilizzo,
    all'interoperabilità e all'interconnessione delle banche di dati, al
    livello di sicurezza e allo stato di attuazione del disaster
    recovery e al livello di accettazione di pagamenti elettronici;

- monitorare il livello di digitalizzazione e di investimento nelle
    singole realtà regionali;

- esaminare l'esistenza di possibili interventi di
    razionalizzazione della spesa nel settore delle ICT.

Alla luce dei compiti istitutivi, l’obiettivo della Commissione
Parlamentare d’inchiesta è stato quello di indagare l’effettivo livello
di digitalizzazione e innovazione del settore pubblico del nostro Paese,
verificando se le risorse stanziate fossero sufficienti, quali fossero
le ragioni del divario fra l’Italia e gli altri Paesi europei e
soprattutto quali risultati avessero ottenuto gli investimenti. Dalle
audizioni e dallo studio della mole documentale è emerso un quadro
complesso, nel quale è stato difficoltoso persino stimare precisamente i
costi della spesa per le tecnologie dell’informazione e della
comunicazione. In sede di premessa appare tuttavia opportuno evidenziare
come, a fronte di un’abbondante produzione legislativa in materia,
spesso le pubbliche amministrazioni si siano dimostrate pervicacemente
inadempienti, come riscontrato, ad esempio, riguardo alle mancate nomine
dei responsabili della trasformazione digitale e del difensore civico
digitale previsti dall’articolo 17 del Codice dell’Amministrazione
Digitale, approvato con il decreto legislativo n. 82 del 7 marzo 2005.
  
1.2 Gli strumenti dell'inchiesta
^^^^^^^^^^^^^^^^^^^^^^^^^^^^^^^^^^^^^^
La presente relazione è stata elaborata a conclusione delle attività
della Commissione parlamentare d'inchiesta sul livello di
digitalizzazione e innovazione delle pubbliche amministrazioni e sugli
investimenti complessivi riguardanti il settore delle tecnologie
dell'informazione e della comunicazione. La determinazione della
Commissione ad approfondire questo tema con audizioni ed acquisizioni
documentali è scaturita, in conformità con le prescrizioni della
delibera istitutiva, dall’assunto che lo sviluppo e il rilancio di
un’economia intelligente, sostenibile e solidale dell’Europa,
finalizzato a conseguire elevati livelli di occupazione, produttività e
coesione sociale, sia strettamente legato alla sua crescita digitale.

1.2.1 Le audizioni e i soprallughi
^^^^^^^^^^^^^^^^^^^^^^^^^^^^^^^^^^^^^^

Le audizioni svoltesi nel corso delle sedute plenarie sono state
finalizzate ad abbracciare l’intero arco dei temi posti ad oggetto
dell’inchiesta, e possono distinguersi in quelle di carattere generale e
in quelle concernenti settori o problematiche specifici, benché
naturalmente, in questa seconda tipologia siano stati affrontati anche
profili di carattere trasversale. L’elenco completo di tutte le
audizioni e dei relativi partecipanti può essere consultato al capitolo
7, tra gli allegati della relazione. Dall’inizio della sua attività, la
Commissione ha svolto finora 66 audizioni, alle quali hanno partecipato
125 invitati. Inoltre, la Commissione ha effettuato un solo sopralluogo,
presso il centro di elaborazione dati di Sogei a Roma.

1.2.2 Le acquisizioni di documenti
^^^^^^^^^^^^^^^^^^^^^^^^^^^^^^^^^^^^^^

La Commissione ha acquisito una grande mole di documentazione durante le
audizioni e mediante richieste dirette a enti pubblici e privati, e, fin
dal suo insediamento ha innovato le prassi, passando ad una modalità
*digital first*. Si è richiesta infatti documentazione esclusivamente in
formato digitale, costruendo di conseguenza un archivio digitale con
livelli differenziati di accesso. Le comunicazioni con le pubbliche
amministrazioni sono avvenute sempre tramite apposito indirizzo di posta
elettronica certificata.

I maggiori comuni italiani sono stato invitati a compilare ad un
questionario on line sull’attuazione del CAD, i cui risultati sono stati
elaborati in forma aggregata per confrontarli con quelli emersi dalle
audizioni dei ministeri e di alcune regioni.

L’accesso ai documenti dell’archivio da parte dei commissari, nonché la
documentazione necessaria per le audizioni, distribuita usando le
applicazioni GeoCamera e Filr, sono stati messi a disposizione con il
supporto del Servizio Informatica della Camera dei deputati. I documenti
dichiarati liberi sono stati pubblicati sul sito della Camera.
L’attività della Commissione rappresenta la prima esperienza
completamente paperless nella storia dell’amministrazione della Camera.

1.2.3 La relazione
^^^^^^^^^^^^^^^^^^^^^^^^^^^^^^^^^^^^^^
La relazione, elaborata ai sensi dell’articolo 2, comma 5 della delibera
istitutiva, è articolata in più parti:

-  nel presente capitolo si spiegano i presupposti e le finalità sui
   quali si è sviluppato il lavoro della Commissione d’inchiesta;

-  nel secondo capitolo si forniscono informazioni riguardo al contesto
   normativo europeo e nazionale, con particolare attenzione agli
   obiettivi dell’agenda digitale europea e italiana ed i recenti
   interventi legislativi in materia;

-  il terzo capitolo tratta dell’analisi della spesa per l’informatica
   nella pubblica amministrazione, mostra e spiega i grafici relativi
   alle gare d’appalto per l’ICT e prende in esame il caso della
   convenzione di telefonia Mobile 6;

-  nel quarto capitolo si sono affrontati alcuni temi che presentano
   particolari criticità: quello relativo al rispetto del Codice
   dell’Amministrazione digitale da parte delle pubbliche
   amministrazioni, lo stato di avanzamento del progetto sull’Anagrafe
   Nazionale della Popolazione Residente (ANPR), il Sistema Informativo
   Agricolo Nazionale (SIAN), la gestione informatica della mobilità dei
   docenti (MIUR) e il sistema informativo dei profughi. Le audizioni su
   queste questioni hanno messo in evidenza alcune delle criticità della
   digitalizzazione, in relazione alla carenza di competenze nei ruoli
   apicali delle pubbliche amministrazioni, all’eccessivo peso degli
   intermediari nella risoluzione dei problemi, al difficile rapporto
   fra monopoli e libero mercato e alla difficoltà nel controllare e
   verificare la qualità dei progetti e l’efficacia dei risultati
   ottenuti;

-  nel quinto capitolo si è presentata una raccolta di alcune *best
   practice* esistenti, emerse in particolare nei casi della Provincia
   di Trento, del sistema di *vendor rating* dell’Inail e dell’Agenzia
   veneta dei pagamenti in agricoltura (AVEPA), che hanno messo in luce
   come la digitalizzazione migliori dove esistono adeguate
   professionalità, oltre a indicatori e misurazioni che facilitano il
   controllo dei risultati;

-  il sesto capitolo è dedicato alle conclusioni del lavoro della
   Commissione e ai suggerimenti scaturiti dalle riflessioni dei
   commissari, sulla base delle informazioni raccolte;

-  Il settimo capitolo è composto da alcuni documenti allegati e
   richiamati nella relazione, oltre che dall’elenco delle 67 audizioni
   e dei 127 invitati ascoltati dalla commissione.
